Achtergrond
-----------

Studeren, programmeren en coderen vereisen concentratie. Wetenschappelijk onderzoek heeft aangetoond dat je je **moeilijk** kan **concentreren** als er constant **notificaties** op het scherm verschijnen door sociale media-applicaties (Facebook, Snapchat, Swarm, …) en andere services. Deze notificaties leiden **je aandacht af** en hebben een **negatieve invloed** op je verwerking van de leerstof, efficiënte tijdsbesteding, …

Video’s afspelen, sociale media raadplegen, games spelen maken het helemaal onmogelijk om je te concentreren. Dit zorgt er daarenboven voor dat ook medestudenten gestoord worden. Dit valt duidelijk onder *“storend gebruik van gsm-toestel of andere persoonlijke media”* wat verboden wordt in *artikel 106 van het studiecontract.*

In de onderwijsactiviteiten bereiden we je voor op je latere beroep. Het gaat daarbij niet alleen om het vakinhoudelijke, maar ook om je professionele vaardigheden en houding. Welke klant of werkgever wil er niet dat je goed omspringt met de tijd waarvoor hij je betaalt? Daarom maken we een aantal afspraken.

Afspraken
---------

> Doen
> ---
> - **Schakel meldingen en geluid uit** op laptop, smartphone en andere digitale toestellen.  
>   Afleiding verhindert dat je in *the zone* geraakt.
> - **Luister naar muziek met een hoofdtelefoon** tijdens werkcolleges en praktijk.  
>   Als muziek je helpt om te concentreren, dan moet je dat zeker doen. Zonder je medestudenten te storen uiteraard.
{:.card.card-thumbs-up}

> Niet doen
> ---
> - **Sociale media** gebruik je niet tijdens de onderwijsactiviteiten, tenzij dit deeluitmaakt van de onderwijsactiviteit of als de docent hiervoor toestemming geeft tijdens een korte pauze.  
>   Dit is niet enkel slecht voor je eigen concentratie en productiviteit, maar leidt ook je medestudenten af.
> - **Gamen, streaming en downloaden** mag nooit tijdens de onderwijsactiviteiten, tenzij dit deeluitmaakt van de onderwijsactiviteit.  
>   Ook buiten de onderwijsactiviteiten mag het enkel voor zover het **legaal is** en de **ICT-infrastructuur niet overbelast**. Zo kan bijvoorbeeld videostreaming het netwerk zo zwaar belasten dat de normale activiteiten van de hogeschool in het gedrang komen.
> - **Werken aan taken, opdrachten, projecten, enz. die niet gerelateerd zijn aan de huidige onderwijsactiviteit.**  Dit kan je medestudenten afleiden en is bovendien niet aangenaam voor de docenten.
{:.card.card-thumbs-down}

CLIPO-attitude
--------------

Van een Bachelor(-student) in de grafische en digitale media verwachten we een CLIPO-attitude.

> CLIPO
> ---
> - **Creativiteit**  
>   Bedenken van concepten, eigen ontwerpen maken en probleemoplossend denken.
> - **Leergierigheid**  
>   In het hoger onderwijs wordt niet voor elk mogelijk probleem een kant-en-klare oplossing aangeleerd. Er wordt veel zelfstudie verwacht, zodat je goed voorbereid bent op levenslang leren. Het succesvol beëindigen van een studie is niet het eindpunt, maar slechts het startpunt in het beheersen van je vakgebied(en).
> - **Inzet**  
>   Geen 9-to-5-mentaliteit! Leren en werken stoppen niet na de colleges. Probeer ook je studies en opdrachten binnen de eerste examenkans af te ronden zodat je voldoende rust krijgt en je motivatie behoudt. 
> - **Passie**  
>   Het is **ook** je hobby! Het is normaal dat je voor je andere hobby's en je sociaal leven veel minder tijd zal hebben.
> - **Open geest**  
>   Een interesse die breder is dan de gebieden waarin je je specialiseert. Interesse voor coderen, ontwikkelen,  ontwerpen (in de ruime zin), kunst, cultuur, wetenschappen, techniek, politiek …
{:.card}

Bachelor
--------

### Graad en kwalificatieniveau

Bachelor is niet enkel een **diploma**, maar ook een **graad** die je in het Hoger Onderwijs kan behalen. Een graad geeft het recht de bijhorende **beschermde titel** te voeren.

|   Onderwijsniveau     |   Statuut   |   Kwalificatieniveau |   Graad        |   Eng.              |
|-----------------------|-------------|:--------------------:|----------------|---------------------|
|   Hoger Onderwijs     |   Student   |   VKS 8 / EQF 8      |   Doctor       |   Doctoral Degree   |
|   Hoger Onderwijs     |   Student   |   VKS 7 / EQF 7      |   Master       |   Master Degree     |
| **Hoger Onderwijs**   | **Student** | **VKS 6 / EQF 6**    | **Bachelor**   | **Bachelor Degree** |
|   Hoger Onderwijs     |   Cursist   |   VKS 5 / EQF 5      |   Gegradueerde |   Associate Degree  |
|-----------------------|-------------|----------------------|----------------|---------------------|
|   Secundair Onderwijs |   Leerling  |   VKS 4 / EQF 4      | -              | -                   |
|   Secundair Onderwijs |   Leerling  |   VKS 3 / EQF 3      | -              | -                   |
|   Secundair Onderwijs |   Leerling  |   VKS 2 / EQF 2      | -              | -                   |
|-----------------------|-------------|----------------------|----------------|---------------------|
|   Lager Onderwijs     |   Leerling  |   VKS 1 / EQF 1      | -              | -                   |
{:.table.table--primary}

> Bron
> ---
> - <https://www.nvao.net/oud-studenten/vlaanderen/titulatuur-vlaanderen>
{:.card.card-source}

### Wat wordt er van een Bachelor verwacht?

#### Kennis en vaardigheden

 - Kennis en inzichten uit een **specifiek domein** kritisch evalueren en combineren.
 - **Complexe gespecialiseerde vaardigheden** toepassen, gelieerd aan onderzoeksuitkomsten.
 - Relevante gegevens verzamelen en interpreteren en geselecteerde methodes en hulpmiddelen innovatief aanwenden om **niet-vertrouwde complexe problemen** op te lossen.

#### Context, autonomie en verantwoordelijkheid

 - Handelen in **complexe en gespecialiseerde contexten**.
 - Functioneren met **volledige autonomie** en een ruime mate van **initiatief**.
 - **Medeverantwoordelijkheid** opnemen voor het bepalen van **collectieve resultaten**.

Verwachte Algemene Tijdsbesteding
---------------------------------

### Aantal uur per schijf

> Van een gemiddelde student verwachten we per schijf **minstens 1650 uur** werk om voor elk opleidingsonderdeel te slagen (10/20), maar **veel meer** om een goede score (&ge;14/20) te behalen:
{:.card}

 - **60 studiepunten** per schijf
 - **1 studiepunt** is 25 à 30 uur werk
 - **27,5 uur** gemiddeld per studiepunt (ongeveer): (25 + 30) &divide; 2
 - **1650 uur** werk per academiejaar: 27,5 uur &times; 60 

> Opmerking
> ---
> Ter vergelijking, een werknemer met een fulltime job moet **minstens 1748 uur** werken:
>
> - **230 werkdagen** per jaar: 260 weekdagen &minus; 10 wettelijke feestdagen &minus; 20 wettelijke vakantiedagen
> - **38 uur** per week
> - **5 dagen** per week
> - **1748 uur** per jaar: 38 &divide; 5 &times; 230
{:.card.card-remark}
 
### Aantal uur per week

Het aantal uur per week hangt af van hoe je de werklast spreidt.

 - **25** lesweken (12 + 13)
 - **8** examenweken (2 &times; 4)
 - **3** lesvrije weken (herfstperiode + paasperiode)
 - **2** weken kerstperiode
 - **6** weken zomerperiode

|                      Minimaal | Werkweken                        |
|------------------------------:|:---------------------------------|
|               **50** uur/week | 33 (25 les + 8 examen)           |
|               **46** uur/week | 36 (33 + 3 lesvrij)              |
|               **43** uur/week | 38 (36 + 2 kerstperiode)         |
|               **38** uur/week | 44 (38 + 6 zomerperiode)         |
|               **35** uur/week | 47 (44 + 3 weken 2de examenkans) |
|-------------------------------|----------------------------------|
| Fulltime job: **38** uur/week | 46                               |
{:.table.table--primary}